---
title: "Lettera aperta sulla salute mentale"
date: 2020-02-01T08:45:00Z
tags:
  - salute mentale
---

Mi sono detto tante volte: dovrei scriverne. E altrettante volte mi sono detto
ma chi te lo fa fare? A chi può servire? Diranno che sei in cerca di attenzioni
e vuoi elemosinare commiserazione. Non ho neanche un lieto fine, una morale, un
qualche straccio di messaggio positivo. L’unica cosa che posso dire è che si
sopravvive. Fra alti e bassi ma si sopravvive. Mi sono sempre chiesto se le
persone che vivono una vita diciamo così “normale” si rendono conto della
fortuna che hanno a poter uscire di casa, andare a cena in un posto sconosciuto,
prendere un treno, un aereo, trascorrere addirittura giorni lontano dal proprio
tetto. Eppure so bene che è possibile. Questa è stata la mia vita fino a quando
avevo poco più di vent’anni. Quante cazzate ho fatto quando ero un ragazzino:
treni presi senza una destinazione precisa, autobus per zone di montagna alla
ricerca di una ragazza conosciuta qualche giorno prima senza alcun’altra
informazione che “è del paese Tal dei Tali”.

A un certo punto ho cominciato a stare male: la tachicardia, il respiro che
manca, la testa che smette di ragionare ed entra in una modalità primitiva e
istintiva che genera un comportamento più simile a quello di un animale che di
un essere umano. Sei convinto di morire: ogni singola cellula del tuo corpo te
lo urla in un modo che è impossibile ignorare. È come vivere in prima persona i
primi dieci minuti di Salvate il Soldato Ryan ma non c’è nessuna guerra, non sei
neanche al cinema, sei solo uno stronzo in un posto qualsiasi a cui il cervello
ha deciso di giocare un brutto scherzo.

Poco fa un amico mi ha rimproverato per essere mancato ad un appuntamento e non
averlo avvisato. È imperdonabile, lo so, infatti gli ho chiesto scusa. Ma come
potevo spiegargli che fino a pochi minuti prima ero convinto di andare? Perché
questo succede quando stai male: eviti. Eviti di uscire, di fare le cose, di
vedere gli amici, anche le persone con cui ti senti protetto. Non ha importanza.
Nulla ha importanza quando stai male. Capisci solo che devi proteggerti. Da
cosa? Dalla paura, dall’irrazionale. Dalla paura della paura. Una volta un’amica
che mi ha visto in preda al panico mi ha detto “sei buffo”. Ed è vero. Tu sei in
un grattacielo che brucia e ti sei lanciato da una finestra per evitare una
morte peggiore ed hai la convinzione assoluta che il grattacielo stia bruciando
ma chi ti guarda da fuori vede solo una persona cadere nel vuoto, in attesa di
schiantarsi al suolo.

Gli attacchi di panico non vengono mai da soli. In genere sono accompagnati
dalla depressione. E grazie al cazzo. Immaginate come può essere allegra la vita
di una persona che ha paura di uscire di casa. E la depressione porta gli
attacchi di panico. È un loop ed uscirne è possibile solo grazie alla terapia.
Uscirne… boh, io non credo sia possibile uscirne, almeno per me. Qualche tempo
fa ero dal mio psichiatra e gli ho detto: “sono stanco, non riesco più a godere
di una cosa da non ricordo neppure quanti anni” e lui mi ha risposto: “sì ma la
terapia ti ha permesso di vivere una vita dignitosa”. Una vita dignitosa,
capite? Questo mi è concesso. Una vita dignitosa. In altre parole: non
lamentarti perché almeno hai ancora una dignità.

Ad ogni modo, il vero motivo per cui scrivo è per dire a tutte le persone come
me che sono là fuori (e ce ne sono, ah se ce ne sono: la salute mentale è
destinata a diventare il problema numero uno per la sanità mondiale nei prossimi
anni) che si può stare meglio. Che esiste la terapia. Che la terapia
generalmente è duplice: uno psichiatra prescrive dei farmaci che aiutano a stare
meglio mentre uno psicologo aiuta a ristrutturare i pensieri in modo da evitare
di incorrere negli errori cognitivi che generano il malessere. Ma non fatevele
spiegare da me queste cose: andate da uno psichiatra o uno psicologo se avete
bisogno di chiarimenti. E non abbiate paura: la cura della salute mentale non ha
più nulla a che vedere con Qualcuno Volò Sul Nido Del Cuculo (per quanto rimanga
un bel film).

Voi direte, va be’, ma tu hai subito un trauma, hai un qualche problema serio
nella tua vita per cui soffri di questa condizione. Perdonatemi se vi sbotto a
ridere in faccia: ho sempre avuto una vita normalissima, non sono stato
maltrattato da bambino, non sono una persona speciale, sono solo uno stronzo cui
alla lotteria della serotonina hanno staccato un biglietto falso.

La presente vale anche come scusa per tutte le persone cui ho raccontato una
balla per evitare una situazione che mi provocava stress e che hanno pensato
“questo è scemo, oppure è stronzo, o magari entrambe le cose”. Sentitevi pure
liberi di pensarlo. Grazie. E per tutti quelli che vivono la mia stessa
condizione: mi dispiace, in bocca al lupo e, se siete abbastanza fortunati,
trovatevi qualcuno che vi sopporti e vi supporti perché è l’unica cosa che fa
davvero la differenza.
