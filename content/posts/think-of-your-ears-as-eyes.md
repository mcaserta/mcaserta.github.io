---
layout: post
title: "L'Orecchio Musicale: Come Funziona e Come Svilupparlo"
date: 2018-10-28T18:22:00Z
pdf: true
toc: true
tags:
  - ear training
  - musica
---

> «Think of your ears as eyes.» — Keith Jarrett[^jarrett]

## Come Funziona

Se la musica è l’arte dei suoni, l’ear training è l'allenamento dell'orecchio
musicale. Cosa si intende con orecchio musicale? L'udito ha un aspetto passivo
più ovvio che consiste nella capacità di riconoscere i suoni, ma ha anche un
aspetto attivo in cui il musicista improvvisa una frase ed è istantaneamente in
grado di produrla sul proprio strumento.

Ma di questo parleremo più avanti. Per ora torniamo al suono. Le sue
caratteristiche sono:

- altezza
- durata
- volume
- timbro

Un corpo, una volta percosso, produce una vibrazione che, mettendo in moto
l’aria circostante, arriva fino a noi. L'orecchio esterno convoglia le
vibrazioni nel canale uditivo dove il timpano inoltra questi movimenti
all'orecchio interno. Qui, la coclea, un complesso sistema meccanico/idraulico,
attraverso le cellule ciliate, traduce le vibrazioni in impulsi nervosi che
vengono infine interpretati dal cervello per generare la familiare sensazione di
udito.

Se entrassimo nei dettagli del processo uditivo ci imbatteremmo subito nella
complessità e nei limiti conoscitivi dell’analisi scientifica. L’aspetto più
affascinante e misterioso dell’udito rimane tuttavia il luogo del suo
manifestarsi: la coscienza.

Per noi esseri umani la coscienza è una cosa scontata. Ci svegliamo al mattino e
ci ritroviamo immersi in un'esperienza soggettiva in prima persona, come fossimo
in un cinema 3D multimediale con audio surround. Ma dov'è lo schermo su cui
viene proiettata l'immagine che abbiamo davanti ai nostri occhi? Dove si trova
la voce interiore che in questo momento sta leggendo queste parole? Be', non lo
sappiamo ancora.

David Chalmers illustra molto bene il problema della coscienza in
[questo video](https://www.ted.com/talks/david_chalmers_how_do_you_explain_consciousness/transcript).
Naturalmente c'è anche chi, come Massimo Pigliucci, considera quello della
coscienza [un falso problema](https://philpapers.org/archive/PIGWHP.pdf). Per
quanto si possa essere d'accordo con Pigliucci, il problema non diventa meno
affascinante.

Abbiamo un'idea di quali sono le aree del cervello che si occupano
dell'acquisizione dei vari tipi di segnali sensoriali (non abbiamo solo vista e
udito: bisogna considerare anche tatto, gusto e olfatto). Sappiamo anche in
quali zone avvengono i processi più avanzati di sintesi: ad esempio, nel caso
dell'orecchio, possiamo distinguere tre tipi di corteccia uditiva:

- _primaria:_ quest'area è principalmente responsabile della capacità di
  ascoltare. Il suo scopo è di processare aspetti del suono come volume e
  altezza;
- _secondaria:_ quest'area processa i pattern armonici, melodici e ritmici;
- _terziaria:_ i ricercatori sostengono che qui avviene l'integrazione, la
  sintesi dell'esperienza che chiamiamo musica.

Un altro degli aspetti affascinanti dell'udito trovo sia il suo effetto
apparentemente immediato, nonostante la notevole complessità dei meccanismi
costitutivi.

Quando udiamo inaspettatamente un fortissimo rumore, un riflesso istantaneo
attiva i muscoli in un sobbalzo di spavento. Questo fenomeno ha a che fare con
qualcosa di primitivo, istintivo, subcosciente e assimilabile a ciò che rende
possibile al cuore di battere anche in assenza di uno stimolo apparente: una
sorta di firmware che, in modo molto primitivo, entra in funzione ancora prima
che il sistema operativo sia caricato rendendo disponibili tutte le funzionalità
del computer.

Per restare nel campo dei computer, in informatica l’analisi di un suono
richiede di scomodare un consistente numero di concetti matematici come le
temibili trasformate di Fourier. Ma se ascoltiamo un musicista suonare in
un’altra stanza, sappiamo subito che il _timbro_ è di un pianoforte, che le mani
del pianista si muovono a una certa _altezza_ sulla tastiera, producendo un
_volume_ più o meno forte e con una certa _durata_. Tutto ciò avviene in una
frazione di secondo e soprattutto senza importunare Fourier!

Quando impariamo a guidare l’auto, dobbiamo prima prendere confidenza con
diversi pedali, il cambio e il volante, ma dopo qualche mese di pratica possiamo
tranquillamente cambiare le marce mentre stiamo parlando con il passeggero.
Com’è possibile che un gesto che richiede intensi sforzi sensoriali e di
coordinazione motoria diventi poi naturale e automatico?

La scienza s'è fatta una mezza idea al riguardo ma una cosa la sappiamo con
assoluta certezza: tramite esercizi di difficoltà progressiva che insistono
sulla parte cosciente, è possibile allenare la mente ad acquisire capacità
istintive che richiedono la coordinazione fluida di più sensi e muscoli.

Se stai leggendo questo testo è perché ti è stato insegnato prima l’alfabeto,
poi hai imparato a leggere e scrivere il tuo nome, poi le prime parole, poi
frasi, paragrafi, capitoli e così via.

> Non imorpta in che oridne apapaino le letetre in una paolra, l’uinca csoa
> imnorptate è che la pimra e la ulimta letetra sinao nel ptoso gituso. Il
> riustlato può serbmare mloto cnofuso e noonstatne ttuto si può legerge sezna
> mloti prleobmi.

Riesci a leggere il testo appena citato perché la mente specializzata nella
lettura può elevarsi a un livello istintivo dal quale è possibile osservare
parole, frasi e infine il pensiero espresso senza preoccuparsi troppo dei
dettagli. Ciò che sorprende è che il pensiero sia veicolato correttamente anche
in assenza di correttezza formale del testo.

Immaginiamo di osservare dei volumi raccolti in un mobile adibito a libreria.
Anche se non ce ne rendiamo conto, il senso della vista ci comunica la forma ed
il materiale del mobile, il dettaglio dei dorsi accatastati, i loro colori e la
forma dei caratteri che indicano titolo e autore. In una frazione di secondo
siamo perfettamente consci che quell’oggetto è una libreria, che la grafica dei
dorsi suggerisce dei testi di informatica e che in totale i volumi saranno una
trentina. Non abbiamo bisogno della parola libreria per sapere con cosa abbiamo
a che fare perché, semplicemente, lo sappiamo a priori. Solo se abbiamo la
necessità di comunicare il concetto di libreria useremo la parola specifica
nella lingua del nostro interlocutore.

Se in una libreria abbiamo la necessità di trovare un certo volume, possiamo
cercarne il titolo. Con una semplice osservazione ci rendiamo conto se i volumi
sono disposti in ordine alfabetico. Se torniamo con frequenza a consultare
quello specifico scaffale, alla fine ricorderemo che contiene un volume sulla
programmazione C, uno sulla crittografia e uno sui database relazionali.

Il sistema che rende possibili, immediate e istintive le esperienze basate sul
senso della vista che ho appena descritto è lo stesso che rende possibile la
trascrizione di una sinfonia grazie al senso dell’udito.

Sarei in grado di trascrivere la Nona di Beethoven dopo un solo ascolto?
Sfortunatamente no. Il motivo è lo stesso per cui non è sufficiente un solo
sguardo per identificare e memorizzare tutti i testi di tutti i volumi presenti
in una biblioteca. Per un compito così impegnativo abbiamo bisogno di esercitare
la memoria, il tempo a disposizione, la pazienza e l’educazione musicale: tutti
elementi che, ahimè, siamo sempre meno motivati a frequentare.

Quando localizziamo un libro in uno scaffale, lo preleviamo, lo leggiamo e ne
acquisiamo i contenuti, nessuno verrà a batterci le mani perché abbiamo compiuto
una azione avvolta da un’aura di mistero. Quasi tutti si affidano ad una scuola
guida per imparare a guidare un mezzo a motore col cambio manuale ma nessuno ci
fermerà nel traffico per congratularsi della nostra coordinazione psicomotoria.
Eppure, per qualche assurdo motivo, pur basandosi sugli stessi meccanismi
sensoriali e cognitivi, la capacità di riconoscere i suoni ci sembra rientrare
nel campo della magia nera più che nelle possibilità ben conosciute e
consolidate di un’educazione progressiva.

Certo, la vista e l’udito sono sensi differenti e probabilmente da un punto di
vista evolutivo la vista ha goduto di un vantaggio innegabile: è molto più
facile fuggire da un predatore avendolo visto a grande distanza che avendone
ascoltato i passi quando ormai siamo diventati il suo spuntino. Questo
spiegherebbe anche perché, già nel cenozoico, i musicisti non godevano di grande
considerazione.

No, scherzo: la musica è sempre stata un grande veicolo di aggregazione sociale,
ben prima dei mega concerti di Vasco. Purtroppo non ci è dato sapere cosa
suonassero gli australopitechi nelle notti stellate africane ma la scienza è
abbastanza concorde sul fatto che gli accendini non fossero ancora stati
inventati a quel tempo, privando così le ballate del loro irresistibile fascino
romantico. Le droghe invece c'erano già, anche se, in mancanza di accendini, per
fumare una canna dovremo attendere tempi più illuminati ed una legislazione
antiproibizionista.

Un altro aspetto interessante dei nostri sensi è la loro interdipendenza. In
[questo articolo](https://www.psychologytoday.com/us/blog/talking-apes/201511/hearing-our-eyes-seeing-our-ears)
possiamo vedere un video in cui un cieco guida la bicicletta su strada usando
l'ecolocazione, dimostrando come l'udito possa supplire alle funzionalità di
orientamento cui noi più fortunati abbiamo accesso tramite la vista. Più sotto
viene illustrato il bizzarro effetto McGurk: a parità di suono emesso, il
cervello percepisce due suoni distinti a seconda del labiale osservato: in
questo caso la vista scavalca a piè pari l'udito.

Questa interdipendenza dei sensi nella musica è importante perché suonare uno
strumento coinvolge anche il tatto e la vista. Un sassofonista non può vedere lo
strumento durante la performance ma avrà una visualizzazione mentale della
diteggiatura, dell'emissione di aria e della sensazione tattile sia delle dita
sui tasti che della pressione esercitata dal labbro inferiore sull'ancia.
Passando da uno sax all'altro, il musicista ha bisogno di abituarsi alle piccole
differenze di posizione dei tasti e alla loro corsa dissimile. Nulla che un po'
di esercizio non possa risolvere, ma lo smarrimento iniziale è dovuto alla
sensazione tattile poco familiare. Tutt'altro discorso è il cambio di
imboccatura. Togliete a un sassofonista la sua imboccatura abituale e avrete una
persona in preda all'angoscia cosmica.

Dal punto di vista dell'educazione musicale il pianoforte è senz'altro lo
strumento ideale perché la tastiera rende disponibile visivamente tutte le
possibilità sonore. Se pensiamo ai cantanti, l'emissione della voce si basa su
dei muscoli che modificano la tensione delle corde vocali e, di conseguenza,
l'altezza dei suoni, ma non è possibile osservare direttamente né i muscoli né
le corde vocali in azione (ci sarebbe la laringostroboscopia ma non mi sembra un
metodo molto pratico per un uso didattico musicale). I cantanti hanno senz'altro
una memoria muscolare ma hanno anche bisogno di un riferimento mentale per
riprodurre un intervallo. Ecco perché viene consigliato lo studio almeno
elementare del pianoforte: per sviluppare quella capacità di concettualizzazione
che serve a supplire all'apparente mancanza di concretezza del mondo dei suoni.

Non è possibile vedere un suono ma visualizzare mentalmente la pressione di un
tasto del piano è possibile ed è anche possibile immaginarne il suono prodotto
usando la nostra voce interiore, la stessa che in questo momento sta leggendo
queste parole. Se possiamo visualizzare la pressione di un secondo tasto ed
immaginarne il suono, abbiamo appena posato il primo mattone per costruire
l'edificio mentale sonoro, abbiamo cioè concettualizzato un intervallo a livello
cognitivo.

Ci sono pianisti classici che, dopo essersi allenati a lungo per un concerto,
possono sedere, chiudere gli occhi e immaginare l'intera performance senza
neanche toccare lo strumento. Li vedreste muovere le dita, perché la
concettualizzazione riguarda anche la corteccia motoria. La stessa cosa sarebbe
naturalmente possibile ad esempio per un sassofonista. È chiaro che la
performance richiede la padronanza completa del tatto e dei muscoli ma la
visualizzazione mentale non è meno potente perché richiede una interiorizzazione
del materiale ad un livello di coscienza profondo e istintivo.

«Ma mia nipote di Ercolano sa cantare benissimo Anema e Core pur non avendo mai
visto un pianoforte in vita sua» direte voi. Sono molto contento e simpatizzo
con la nipote e, se il suo desiderio è quello di cantare Anema e Core o
qualsiasi altro pezzo della tradizione napoletana, il tipo di
concettualizzazione della bambina va benissimo, anche non rifacendosi al
pianoforte. Per uno studio formale tuttavia, il pianoforte è utilissimo sia per
riprodurre e verificare gli intervalli, sia per l'accompagnamento. La bambina di
Ercolano potrà anche imitare lo scat di Ella Fitzgerald senza sapere cos'è un
tritono ma se un giorno volesse imparare a improvvisare, avrebbe bisogno di
lavorare su concetti del linguaggio musicale per i quali il pianoforte sarebbe
senz'altro indispensabile.

In realtà, molti musicisti fanno ear training con la pratica quotidiana dello
strumento senza neanche rendersene conto. E va benissimo anche questa modalità
di apprendimento. Ma, per improvvisare una frase musicale riproducendola
istantaneamente sullo strumento, serve la padronanza istintiva del linguaggio
che solo un orecchio ben allenato possiede.

Pensa a quale dovesse essere la padronanza di linguaggio e concettualizzazione
di Beethoven per aver scritto
[alcune fra le sue pagine più memorabili](https://www.youtube.com/watch?v=rOjHhS5MtvA)
in un periodo in cui era ormai diventato completamente sordo. Oppure pensa a
Bach che, davanti a Federico il Grande, Re di Prussia, improvvisò una
[fuga a quattro voci](https://it.wikipedia.org/wiki/Offerta_musicale) su un tema
che lo stesso re gli aveva appena proposto.

L'improvvisazione ha avuto grandissima importanza nella musica che oggi
chiamiamo classica (non credo che Bach, Beethoven o Mozart pensassero di
scrivere musica classica, per loro era musica e basta). Sappiamo con certezza
che ognuno dei grandi della musica era prima di tutto un grande improvvisatore.
L'improvvisazione è rimasta un'arte a lungo praticata in ambito europeo e ne
rimane traccia nelle numerose opere con accompagnamento di
[basso continuo](https://it.wikipedia.org/wiki/Basso_continuo). Questo nome un
po' bizzarro indica in realtà una pratica assimilabile a quella moderna di
indicare soltanto gli accordi, lasciando all'esecutore la libertà di scegliere
rivolti, voicing, ecc.

A un certo punto, per motivi di praticità, la didattica ha imposto un modello di
educazione musicale in grado di produrre interpreti preparatissimi dal punto di
vista dell'esecuzione ma purtroppo incapaci di produrre musica autonomamente
usando un proprio linguaggio. La padronanza del linguaggio musicale è stata
allora relegata alla élite dei compositori. Quando l'Europa ha smesso di
praticare l'improvvisazione, per qualche motivo, dall'altra parte dell'Oceano
Atlantico, alcuni musicisti ne hanno ripreso la tradizione, producendo
probabilmente l'unica vera forma d'arte genuinamente americana: la musica Jazz.

La storia dell'improvvisazione ha conosciuto nel BeBop un'epoca d'oro. Andando
ad analizzare formalmente una qualsiasi registrazione di Charlie Parker, ci
troviamo di fronte ad una tale padronanza di linguaggio che non ha nulla da
invidiare alla tradizione classica europea. Parker e i suoi colleghi conoscevano
infatti molto bene le opere di Ravel, Bartok, Debussy, Stravinsky, ecc. La
musica improvvisata ha vissuto poi una nuova stagione con i quintetti di Miles
Davis, le fasi dell'ultimo John Coltrane e il free jazz di Ornette Coleman, solo
per fare i nomi più conosciuti.

La musica improvvisata oggi è più viva che mai. La sperimentazione è tutt'altro
che finita ed i risultati sono molto spesso apprezzabili anche ai non addetti ai
lavori. È in campo un grande fermento ed il fatto che la musica più in generale
goda di così scarsa considerazione nelle istituzioni contemporanee è una amara
considerazione che spero venga presto soppiantata da una mentalità collettiva in
cui la sia la bellezza a guidare la quotidianità e non più il profitto. Ma
lasciamo per ora da parte lo spirito rivoluzionario e torniamo all'educazione
musicale.

## Come Svilupparlo

In musica, la base da cui si parte per lo studio dell'ear training è
l'intervallo, ovvero la distanza fra due note. L'intervallo può essere
orizzontale (o melodico) quando i due suoni sono eseguiti in sequenza, oppure
verticale (o armonico) quando i suoni sono eseguiti contemporaneamente.
Orizzontale e verticale si riferiscono al modo in cui si scrive la musica.
Bisogna imparare entrambi i tipi di intervallo, perché uno serve per la
comprensione delle melodie e l'altro per la comprensione degli accordi.

Gli intervalli seguono delle vetuste regole di nomenclatura. I più giovani
direbbero che i loro nomi sono parecchio incasinati e, in effetti, guardando la
[tavola su wikipedia](<https://it.wikipedia.org/wiki/Intervallo_(musica)#Tavola_degli_intervalli>),
non gli si può proprio dare torto, specie quando si apprende dell'esistenza di
intervalli ultra deficienti. Per semplificarci la vita, riporto un elenco
minimale degli intervalli che troviamo all'interno di un'ottava:

- unisono (stesso suono, nessun intervallo)
- seconda minore (mezzo tono)
- seconda maggiore (un tono)
- terza minore (un tono e mezzo)
- terza maggiore (due toni)
- quarta giusta (due toni e mezzo)
- quarta aumentata (tre toni)
- quinta giusta (tre toni e mezzo)
- quinta aumentata (quattro toni)
- sesta maggiore (quattro toni e mezzo)
- settima minore (cinque toni)
- settima maggiore (cinque toni e mezzo)
- ottava giusta (sei toni)

Come vedi, il nostro elenco mostra 13 diversi intervalli. Ora, l'unisono non è
un vero e proprio intervallo ma una convenzione per indicare che due suoni hanno
la stessa altezza ed equivale a dire intervallo zero. Restano quindi 12
intervalli. Di questi 12 intervalli, almeno 7 li conosci già bene perché, a meno
che tu non abbia vissuto in una caverna su un continente inesplorato, sappi che
la quasi totalità della musica cui siamo esposti quotidianamente si basa sui
suoni della scala maggiore.

Nella tonalità di DO, la scala maggiore è composta dalle note: DO, RE, MI, FA,
SOL, LA, SI, DO. Osserviamo la tastiera del pianoforte:

![La tastiera del pianoforte](../images/posts/tastiera.jpg)

La scala maggiore di DO, sul pianoforte, è composta interamente da tasti
bianchi. Facile, no? Suonala un po' di volte, prima a salire e poi a scendere.
Cantala mentre la stai suonando. Magari non sei Bobby McFerrin ma, se ti impegni
abbastanza, vedrai che puoi intonare tutte le note senza grosse difficoltà.
Prova anche a immaginare di cantare le note con la tua voce interiore, senza
effettivamente cantare ma usando solo la testa. Ti renderai conto che è molto
più facile rispetto a cantare perché nel cervello non devi controllare anche i
muscoli delle corde vocali. Continua così ancora per un po': canta, poi immagina
di cantare, fino a quando la tua voce interiore può intonare perfettamente tutte
le note.

Ora mischia le note un po' a caso, sempre usando solo i tasti bianchi. Fai caso
a come alcune combinazioni di suoni sono più dissonanti, ovvero creano una
tensione che ti aspetti venga in qualche modo risolta.

Ti faccio un esempio: suona le note DO, SOL, prima una, poi l'altra. Ora suonale
insieme. La qualità di questo intervallo è consonante, cioè le due note stanno
bene insieme e non sembrano creare una tensione che va in qualche modo risolta.
Questo è un intervallo di quinta giusta. Se numerassimo le note in sequenza a
partire dal DO con il numero 1, avremmo:

1. DO
2. RE
3. MI
4. FA
5. SOL
6. LA
7. SI
8. DO

Ecco perché diciamo che DO-SOL è un intervallo di quinta: perché si trova sul
quinto grado della scala maggiore nella tonalità di DO. Cosa vuol dire tonalità
di DO? Vuol dire che abbiamo preso la nota DO come riferimento ed abbiamo
costruito il nostro sistema di suoni, nel nostro caso la scala maggiore, a
partire da quella nota[^johnny].

Se andassimo ad analizzare gli intervalli che separano fra di loro le note della
scala maggiore di DO, vedremmo che fra DO e RE c'è un tono, fra RE e MI un tono,
fra MI e FA un semitono, fra FA e SOL un tono, fra SOL e LA un tono, fra LA e SI
un tono e fra SI e DO un semitono. Lo schema costruttivo della scala maggiore
può quindi essere riassunto nella sequenza:

- tono
- tono
- semitono
- tono
- tono
- tono
- semitono

Usando questo schema possiamo costruire la scala maggiore in qualsiasi tonalità.
Ad esempio, prendendo come riferimento il FA#, le note della scala di FA#
maggiore sarebbero: FA#, SOL#, LA#, SI, DO#, RE#, MI#, FA#. Il fatto che ci
siano tanti diesis è, ahimè, di nuovo un problema di nomenclatura vetusta, ma
non facciamoci ingannare dalla apparente complessità dei nomi delle note che
stiamo usando: la scala maggiore è pur sempre una scala maggiore ed il rapporto
e la semplicità interna dei suoi suoni sono identici ai suoni che sui tasti
bianchi del pianoforte abbiamo riconosciuto come semplici e familiari. Abbiamo
solo cambiato il punto di vista e introdotto un bel po' di tasti neri ma i
rapporti interni alle note che costituiscono la nostra scala si basano sempre ed
esclusivamente su due intervalli: quello di tono e quello di semitono.

Quello che sto cercando così faticosamente di dire è che, se sei in grado di
cantare una scala maggiore, sei anche già in possesso di tutto ciò che ti serve
per riconoscere e riprodurre l'intervallo di semitono e quello di tono. Magari
non sapevi cosa fosse una scala maggiore o un semitono ma sapevi già cantare il
materiale.

Per ogni nota della scala maggiore, possiamo sia considerare l'intervallo di
ogni nota rispetto alla precedente, come abbiamo appena fatto, ma possiamo anche
considerare gli intervalli tra la nota che abbiamo preso come riferimento per la
tonalità (DO) e le note che si trovano su ogni grado della scala.

Vedremo che tra DO e RE c'è un intervallo di un tono (seconda maggiore), tra DO
e MI due toni (terza maggiore), tra DO e FA due toni e mezzo (quarta giusta),
tra DO e SOL tre toni e mezzo (quinta giusta), tra DO e LA quattro toni e mezzo
(sesta maggiore), tra DO e SI cinque toni e mezzo (settima maggiore) e tra DO e
DO sei toni (un'ottava).

Non farti spaventare dai nomi delle cose: finora stiamo sempre e solo parlando
dei suoni dei tasti bianchi del pianoforte. Tutta la complessità legata ai nomi
dei concetti musicali è dovuta esclusivamente alla necessità di comunicare in
maniera inequivocabile un'idea. Se vivessi in una torre d'avorio, è vero che mi
troverei nella spiacevole condizione di dover spiegare agli agenti della
Protezione Animali, della Dogana e dell'Agenzia delle Entrate dove ho trovato
tanti elefanti, ma non avrei il problema di dover usare 6 diesis nella scala
maggiore di FA#. Darei a ognuno dei 12 semitoni dell'ottava un nome unico, ad
esempio: AW, KA, WA, WE, OH, PASQUALE, ecc. E così sarei felice, almeno fin
quando non sarei costretto a scendere dalla mia torre d'avorio[^avorio] per
convincere qualcuno a suonare il mio quartetto d'archi in OH fenicio.

L'esercizio che ti propongo ora serve per interiorizzare meglio gli intervalli
della scala maggiore. Se prima abbiamo giocato più o meno a caso con i tasti
bianchi, ora andremo ad esaminare gli intervalli più semplici rispetto al
riferimento che ci siamo dati, ovvero la nota DO.

Partendo da DO, il primo intervallo che incontriamo è l'unisono, ovvero la nota
DO seguita dalla stessa nota. Questo non dovrebbe essere un intervallo difficile
da riconoscere perché l'altezza del suono non sta cambiando, stiamo solo
inserendo una pausa tra il primo ed il secondo suono.

L'intervallo successivo è DO-RE. Si tratta di un intervallo di un tono o di
seconda maggiore. Suona prima il riferimento (DO) e poi la nota dell'intervallo
(RE). Queste due note sono molto vicine e il loro suono diventa strano solo
quando le suoniamo contemporaneamente. Prova a suonare DO e RE insieme: buffo,
eh? È come se dovesse succedere qualcosa. Ascolta bene i
[battimenti](<https://it.wikipedia.org/wiki/Battimenti_(musica)>). Senti come
quelle che fino a un secondo fa consideravamo solo due banali note suonate
insieme, ora che stai prestando particolare attenzione, presentano una ricchezza
armonica per nulla banale?

Se segui lo stesso procedimento con gli altri gradi della scala, vedrai che
DO-MI (terza maggiore) e DO-SOL (quinta giusta) sono intervalli particolarmente
consonanti, cioè suonano bene mentre gli altri sono più dissonanti nel contesto
del nostro riferimento che è la tonalità di DO maggiore. L'intervallo di quarta
giusta ad esempio (la nota FA) ha una naturale tendenza a voler risolvere sulla
terza maggiore (MI), come si trovasse in un'area poco familiare e volesse
tornare a casa per essere rassicurata. Stessa cosa dicasi per la nota SI
(settima maggiore), la quale vuole muoversi verso il più vicino DO.

Soffermati a lavorare su questi intervalli della scala maggiore, suonandoli
prima in maniera melodica (prima una nota, poi l'altra) e poi in maniera
armonica (due note insieme). Canta sempre e usa la tua voce interiore quando fai
questi esercizi. Ovviamente non puoi cantare un intervallo armonico (due note
insieme) ma cantarlo in maniera melodica ti aiuterà a distinguere le singole
note che lo compongono.

La tua voce interiore dovrebbe essere invece in grado di immaginare i due suoni
contemporaneamente. Se non riesci, soffermati prima a pensare al primo suono per
qualche secondo, immaginando di mantenerlo mentre fai partire il secondo suono.
Per qualcuno questo esercizio mentale è più difficile che per altri perciò non
preoccuparti se non riesci subito. Fai leva sulla tua pazienza, insisti con
calma e decisione e vedrai che ti sarà possibile riuscire.

Quando ti sarai esercitato abbastanza (dove abbastanza è variabile da persona a
persona: a volte bastano minuti, altre volte sono necessari mesi) puoi provare
l'esercizio successivo che consiste nel darti un riferimento (ad esempio puoi
suonare la nota DO) e provare a immaginare quale suono uscirà premendo un altro
tasto bianco. Ad esempio, per prima cosa suono la nota DO e la canto, poi penso
al tasto FA e cerco di immaginare quale suono sarà prodotto dalla pressione del
tasto, poi canto la nota che penso sia il FA e infine la suono per verificare
che sia corretta. Poiché ti sei precedentemente esercitato con la scala maggiore
a un'ottava, dovresti essere in grado di immaginare i suoni di tutti i tasti
bianchi compresi da DO al DO dell'ottava successiva. Prova anche a cambiare il
riferimento, ovvero non suonare sempre DO come prima nota: usane un'altra sempre
scelta a caso.

L'esercizio che ti propongo ora serve a verificare in modo inequivocabile che
hai interiorizzato la scala maggiore ad un livello istintivo. Genera un po' di
gruppi di numeri da 1 a 8. Per comodità te ne riporto qui sotto alcuni set di
esempio ma puoi
[generarne quanti ne vuoi](https://www.random.org/integer-sets/?sets=10&num=5&min=1&max=8&seqnos=on&commas=on&order=index&format=html&rnd=new).
Ogni set rappresenta una melodia ed ogni numero del set rappresenta il grado
della scala. Ad esempio: 2, 8, 1, 5, 6 sarebbero RE, DO, DO, SOL, LA, dove 8
sarebbe il DO più alto e 1 il DO più basso.

```
Set 1: 8, 7, 1, 3, 4
Set 2: 5, 4, 1, 3, 2
Set 3: 5, 4, 2, 3, 7
Set 4: 7, 6, 1, 8, 2
Set 5: 6, 5, 8, 2, 1
Set 6: 2, 1, 3, 4, 8
Set 7: 4, 5, 3, 8, 2
Set 8: 5, 6, 8, 7, 4
Set 9: 8, 5, 4, 3, 2
Set 10: 6, 2, 7, 1, 8
```

L'esercizio consiste nel darti un riferimento suonando il DO e nel cantare le
melodie (i set) rappresentate dai numeri.

Anche in questo caso ti renderai presto conto che è molto più facile immaginare
i suoni che cantarli. L'intonazione è un problema concreto solo se vuoi cantare,
credimi. Ai fini dell'ear training ti posso assicurare che una intonazione
vocale incerta non è necessariamente sintomo di cattiva comprensione di un
concetto musicale o una melodia. Per quanto mi sia facile improvvisare una frase
bebop al piano, cantarla sarebbe tutta un'altra storia perché non mi sono mai
esercitato con la voce. Sono sicuro che alcuni miei amici preferirebbero essere
crocifissi piuttosto che dovermi sentire cantare.

Una volta acquisita una padronanza istintiva della scala maggiore, non ci resta
che aggredire i tasti neri per completare così i 12 suoni ed entrare nel
meraviglioso mondo della scala cromatica: un mondo idilliaco in cui tutti gli
intervalli godono di pari diritti e consonanza e dissonanza sono solo vecchi
concetti da relegare ai matusa della tonalità.

Ho una buona notizia per te: gli intervalli che nella scala maggiore di DO sono
rappresentati dai tasti neri del piano, sono già presenti sotto altra forma
all'interno della stessa scala maggiore. Andiamo a esaminarli:

- l'intervallo di semitono (DO-DO#), la seconda minore, è presente nella scala
  maggiore di DO come MI-FA e SI-DO;
- l'intervallo di un tono e mezzo (DO-RE#), la terza minore, è presente nella
  scala maggiore di DO come RE-FA, MI-SOL, LA-DO e SI-RE;
- l'intervallo di tre toni (DO-FA#), la quarta aumentata, è presente nella scala
  maggiore di DO come FA-SI e SI-FA;
- l'intervallo di quattro toni (DO-SOL#), la quinta aumentata, è presente nella
  scala maggiore di DO come MI-DO, LA-FA e SI-SOL;
- l'intervallo di cinque toni (DO-SIb), la settima minore, è presente nella
  scala maggiore di DO come RE-DO, MI-RE, SOL-FA, LA-SOL e SI-LA.

Il tuo compito quindi resta quello di visualizzare ogni intervallo in ogni
tonalità. Questo è un esercizio che, se suoni uno strumento diverso dal piano,
troverai molto utile fare anche sul tuo strumento e ti aprirà la strada alla
visualizzazione mentale di tutte le possibilità sonore a tua disposizione.

Il mio consiglio è di seguire un ciclo annidato in cui al primo livello si itera
sugli intervalli e al secondo sulla scala cromatica, partendo dalla nota più
bassa sullo strumento fino alla nota più alta. Lo scrivo in pseudo-codice per
gli informatici e poi in italiano per gli esseri umani:

```
for interval in (2m, 2M, 3m, 3M, 4, 4#, 5, 5#, 6, 7m, 7M, 8) {
  for note in (instrument_range) {
    play interval from note  
  }
}
```

Per ogni intervallo compreso nell'elenco, per ogni nota compresa nell'estensione
dello strumento, suona l'intervallo a partire dalla nota.

Una persona sana di mente avrà già capito che l'esecuzione completa
dell'esercizio richiede almeno una mezz'oretta e una pazienza inversamente
proporzionale al tempo speso nell'esercizio stesso (in altre parole: più ti
eserciti, più diventa facile).

Se immettessimo questo pseudo-codice in un ipotetico computer musicale,
specificando l'estensione naturale del sassofono, la cui nota più bassa è SI
bemolle e la più acuta il FA#, la sua esecuzione produrrebbe il seguente output:

```
play 2m from Bb (Bb-B)
play 2m from B  (B-C)
play 2m from C  (C-C#)
...
play 2m from F  (F-F#)
play 2m from F# (F#-G)
play 2M from Bb (Bb-C)
play 2M from B  (B-C#)
play 2M from C  (C-D)
...
```

Una variante interessante consiste nell'iterare sul circolo delle quinte
piuttosto che sulla scala cromatica. Se te lo stai chiedendo, nei simboli degli
intervalli, `m` sta per minore, `M` per maggiore e `#` sta per aumentato. Ho
scritto tra parentesi le due note dell'intervallo. I nomi delle note seguono la
convenzione anglosassone per comodità mia. Se non conosci la convenzione
anglosassone, questo è un buon momento per impararla perché nessuno scrive
spartiti usando la convenzione italiana, nemmeno noi italiani.

Una variante ancora più interessante consiste nel fare l'intero esercizio a
mente, immaginando di suonare il tuo strumento. Sappi però che non mi riterrò
responsabile nel caso l'esercizio ti rendesse necessarie delle cure
psichiatriche.

Una alternativa un po' più compatibile con la sanità mentale consisterebbe nel
limitarsi alla scala maggiore, sempre nell'estensione di un'ottava, lavorando
però su tutte le 12 tonalità.

Naturalmente, nel mondo reale, gli intervalli non si limitano a un'ottava ma
confido che, se sei arrivato fin qui, non avrai problemi a esercitarti sugli
intervalli più remoti, tenendo presente che l'ottava è un ottimo riferimento per
i salti di, appunto, ottava. Il mondo reale inoltre non si limita all'uso della
scala maggiore (per fortuna, altrimenti sai che noia...), ma oltre ai vari modi
(fra i quali compare anche la scala minore naturale), dovresti prendere
familiarità anche con la scala minore melodica e armonica, con la scala
diminuita (8 suoni, semitono-tono) e quella aumentata (6 suoni, tutti toni
interi). Tieni presente che di scale diminuite ne esistono 3: tutte le altre
sono riconducibili a una precedente scala diminuita ma partendo da una nota
diversa. Stesso discorso per la scala esatonale di cui esistono solo 2 versioni.

Per il riconoscimento degli accordi il discorso si complica un bel po' e non
saprei come meglio aiutarti se non dicendoti di scomporre mentalmente gli
accordi negli intervalli delle singole note costitutive. Allenati a riconoscere
prima le triadi delle famiglie maggiori, minori, aumentate e diminuite, poi
passa alle quadriadi (gli accordi che arrivano alla settima per capirci) e così
via.

Avrai notato che in tutti gli esercizi faccio sempre usare un riferimento
iniziale. L'orecchio relativo ha bisogno di un riferimento da cui partire
nell'analisi degli intervalli e si differenzia dall'orecchio assoluto che invece
di tale riferimento può fare a meno. Molte persone che mi conoscono mi dicono:
«ah, tu hai l'orecchio assoluto». No, il mio è un orecchio relativo, perché ho
bisogno di un riferimento per orientarmi nel mondo dei suoni. Sembra sia
possibile esercitare l'orecchio assoluto fino a una certa età e infatti molte
persone dotate di orecchio assoluto di mia conoscenza sono musicisti che hanno
iniziato molto presto da bambini. Tuttavia, alcuni studi recenti sembrano
dimostrare che è possibile sviluppare
l'[orecchio assoluto](https://www.biorxiv.org/content/early/2018/07/03/355933)
anche in età adulta. Questo non toglie che la capacità di analisi dell'orecchio
relativo non è meno importante di quella dell'orecchio assoluto.

Un'altra cosa importante da tenere presente è che il cervello apprende meglio
quando si trova nella cosiddetta learning zone (zona di apprendimento). In altre
parole, l'esercizio non dev'essere tanto facile da far annoiare il cervello ma
neanche troppo difficile da scoraggiarlo. Se in questa zona di equilibrio tra
facilissimo e impossibile immettiamo ogni tanto un elemento di difficoltà
leggermente superiore alla media, il cervello apprende e interiorizza più
facilmente. Molti metodi di apprendimento hanno fatto loro questa filosofia
introducendo anche meccanismi di gamification, cioè ad esempio l'esercizio
prevede un punteggio da raggiungere e livelli di difficoltà progressiva da
superare.

Oggi esistono tantissimi software che possono aiutarci a fare ear training.
Vorrei consigliarne uno che è anche quello che uso quotidianamente e si chiama
[My Ear Training](https://www.myeartraining.net/). C'è una funzionalità di
dettato ritmico che trovo molto utile perché spesso si sottovaluta l'aspetto
della durata del suono quando invece è fondamentale nella costruzione di un
groove. Poi ci sono esercizi sia di tipo melodico che armonico e per ogni
esercizio si può scegliere la difficoltà. Ad esempio si può iniziare con gli
intervalli di terza e quinta e quando ci rendiamo conto di essere pronti, mano a
mano aggiungere quelli più difficili.

Vorrei menzionare
[i libri del Venerabile Maestro Andrea Avena](http://amzn.eu/d/h3KGMxz), i
quali, oltre ad essere degli insostituibili riferimenti in materia di teoria e
armonia, contengono esercizi di dettati ritmici e melodici su cd allegato.

Una menzione merita senz'altro anche il libro Metodo Intensivo di Ear Training
di Vincenzo Maurogiovanni che è possibile acquistare direttamente per pochi euro
contattandolo sulla sua
[pagina Facebook](https://www.facebook.com/vizmaurogiovanni).

## Note Personali

Qui si entra più che altro nel campo della curiosità e dell'aneddotica perché
vorrei raccontare come e perché ho sviluppato l'orecchio. In altre parole, se il
tuo scopo era informarti su come migliorare il tuo orecchio, potresti fermarti
tranquillamente qui e non perderesti nulla di particolarmente importante. Se
invece hai resistito eroicamente a questa valanga di testo in un'epoca in cui la
soglia dell'attenzione difficilmente supera la lunghezza di un tweet, be'...
continua pure a leggere.

Quando ero molto piccolo (stiamo parlando degli anni '70), mio padre teneva
nella mia stanza il suo laboratorio di cianfrusaglie elettroniche e, fra queste,
non mancava un favoloso organo elettrico Ekosonic che lui aveva ovviamente
modificato per applicargli un sintetizzatore e, più tardi, anche una batteria
elettronica, entrambi rigorosamente auto-costruiti (anche perché all'epoca un
Moog credo costasse quanto una casa).

Mentre giocavo nella mia stanzetta, specie nei fine settimana, ascoltavo papà
suonare l'organo e mi capitava spesso di sentirlo mentre cercava di imparare una
nuova canzone che poteva essere una vecchia melodia napoletana ma anche l'ultimo
successo di uno dei cantanti dell'epoca. Papà iniziava suonando una nota e, se
la successiva non era quella giusta, la cercava per tentativi. Il procedimento,
nei casi più complicati, poteva durare anche una mezz'oretta ma alla fine papà
riusciva a trovare a orecchio tutte le note giuste. Per gli accordi della
canzone lo sentivo che andava in cerca dalla nota più bassa e, quando l'aveva
trovata, procedeva a suonarne l'accordo: una bella triade in posizione base. Più
tardi avrei capito che era davvero difficile sbagliare l'accordo dato che nel
98% delle canzoni le possibilità sono limitate ad accordi maggiori e minori.

Insomma, papà imparava a suonare un discreto numero di canzoni e io avevo capito
quale era il suo procedimento. All'epoca mi piaceva particolarmente la melodia
di una canzone di Memo Remigi di cui ho purtroppo dimenticato sia il titolo che
la melodia e papà, vedendomi smanettare all'organo, pensò di appiccicavi dei
numeri ai tasti e scrivermi la melodia su un pezzo di carta sottoforma di
sequenza di numeri. Probabilmente doveva aver visto una tastiera Bontempi di
quelle che un tempo si regalavano ai bambini e aveva pensato di replicare il
sistema Bontempi sul suo ben più serio organo Ekosonic.

Una volta imparata la melodia di Memo Remigi, volevo imparare sempre più canzoni
e papà naturalmente non aveva la pazienza e il tempo di scrivere tutta quella
roba per me. Non ci volle molto quindi che, seguendo il suo esempio, cominciai a
imparare la musica a orecchio sul suo organo.

Quando imparai a leggere e scrivere, i miei pensarono di mandarmi a studiare il
pianoforte privatamente. Il maestro andò con mio padre in un negozio a Sora e
una settimana dopo a casa mia comparì un fantastico pianoforte verticale Schulze
Pollmann nero laccato. Iniziarono così le mie lezioni di pianoforte e solfeggio.
Ero ancora troppo piccolo per capire l'importanza della disciplina, infatti il
solfeggio era una palla mortale e le poche cose che avevo imparato a suonare al
pianoforte le avevo imparate più imitando il mio maestro che leggendole sui
libri. Insomma, dire che ero un pessimo studente sarebbe un eufemismo. Ero
praticamente una capra. Ma ero contento perché avevo il mio pianoforte e potevo
suonare a orecchio le canzoni che piacevano a me.

Tutto questo è andato bene fin quando non ho cominciato a incontrare canzoni che
mi davano più filo da torcere. Avevo iniziato ad ascoltare soprattutto Pino
Daniele e Lucio Dalla. C'era sempre qualcosa in queste canzoni che non riuscivo
a capire fino in fondo. Questa condizione di incapacità mi dava un fastidio
fisico. Era proprio una sensazione di rabbia quella che avevo e quando andavo a
letto la sera, passavo un sacco di tempo nel letto al buio a immaginare la
tastiera del pianoforte e come sarebbe stato suonare quelle canzoni. C'erano
parti che, se immaginavo di suonare, mi tornavano, cioè mi aspettavo che
schiacciando certi tasti avrei prodotto esattamente quei suoni. C'erano altre
parti dove non riuscivo ad arrivare e dovevo fermarmi. Allora provavo a
ragionare al contrario partendo dalla fine della canzone e andando a ritroso. Il
giorno dopo mi svegliavo e correvo al pianoforte per vedere se la soluzione
funzionava. Qualche volta mi riusciva, qualche volta no.

Insomma, passai così tanto tempo a esercitarmi con i tasti del mio pianoforte
mentale nel letto al buio la sera che alla fine non avevo neanche bisogno del
piano per verificare se la soluzione era giusta o meno: semplicemente la suonavo
nella mia testa e, se funzionava lì, voleva dire che avrebbe funzionato anche su
un pianoforte vero.

Il mio orecchio si è sviluppato perché non avrei potuto vivere senza. Se c'era
una pubblicità in televisione con un intervallo strano, potevo passare un'intera
giornata a cercare di decifrarlo sul mio pianoforte mentale. In fondo gli
intervalli fondamentali si contano sulle dita di una mano e la musica che ci
circonda è composta seguendo poche e ben consolidate consuetudini armoniche.

Quando poi alle scuole medie ho scoperto il jazz e ho capito che esisteva un
mondo in cui puoi scrivere la tua musica improvvisandola sul momento, be'... lì
c'è stato l'innamoramento fatale che continua tuttora.

Un aspetto curioso dell'orecchio è che non posso controllarlo. Se ad esempio
entro in un supermercato e gli altoparlanti stanno trasmettendo una musica, il
mio cervello si sintonizza automaticamente e la decifra più o meno in tempo
reale e non è un processo che posso spegnere, non più di come si può smettere di
guardare il titolo di un libro in uno scaffale se non chiudendo gli occhi. Credo
cioè che il tipo di riconoscimento che avviene nel mio cervello con i suoni sia
lo stesso che avviene ad esempio quando con la vista osserviamo un oggetto: se
sto guardando una macchina, so che quell'oggetto è una macchina, non c'è un modo
per non vedere l'oggetto macchina se non chiudendo gli occhi.

Se ascolto un accordo maggiore, so istintivamente che quello è un accordo
maggiore. Magari non so in che tonalità è perché non ho un riferimento, ma sono
certo della qualità dell'accordo perché per il mio udito il livello di
riconoscimento è lo stesso di quello della vista nei confronti di un oggetto
concreto.

Il fatto di non avere un riferimento non è affatto uno svantaggio, anzi. Ad
esempio, se mi trovo nella sala d'aspetto di un dottore, posso decidere di
suonarmi in testa All The Things You Are in DO# minore solo per tenermi
occupato. A meno che non ci sia già una musica trasmessa da una radiolina. In
tal caso ad esempio provo a immaginare ogni chorus della canzone in una tonalità
diversa.

Questo non vuol dire che il mio orecchio sia magico. Tutt'altro. So bene che non
c'è nulla di magico in tutte le ore che ho trascorso nella mia mente con il mio
piano. So anche che per trascrivere l'assolo di un jazzista ho bisogno
dell'ausilio di quei software che rallentano e ripetono l'audio a comando.

Oggi mi esercito più che altro nel riconoscere le diverse qualità degli accordi,
gli intervalli al di fuori dell'ottava e cerco (senza grossi risultati, devo
ammettere) di identificare e memorizzare melodie casuali con più di 6 note.

Se mi hai letto fin qui, ti ringrazio per avermi ascoltato e sopportato. Spero
di averti convinto che l'ear training non è una materia esoterica e che, se sai
come affrontarlo, puoi usarlo a tuo vantaggio.

Infine vorrei rassicurare il mio psichiatra: non ho mai scritto un quartetto
d’archi in OH fenicio.

[^jarrett]: "Sun Bear Concerts", ECM, 1978, note di copertina

[^johnny]:
    Il mio amico Johnny, batterista, raccontava sempre un aneddoto riguardante
    una festa di paese: un signore chiese di far cantare la propria figlia sul
    palco e, alla domanda su quale tonalità volesse per la canzone, il padre
    rispose orgoglioso: «la migliore!».

[^avorio]:
    A proposito di elefanti e tasti bianchi, sai che una volta i tasti bianchi
    del pianoforte erano fatti d'avorio? Fortunatamente per i nostri amici
    mammiferi proboscidati, oggi i tasti bianchi vengono prodotti con un misto
    di legno e materie plastiche sempre più eco-sostenibili.
